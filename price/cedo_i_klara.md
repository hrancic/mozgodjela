U malenom šumarku, pored malena sela, u malenoj kolibi živio je čuveni Čedo.
Čuveni Čedo bio je strah i trepet svih šahovskih turnira u okolici. Pojavio bi
se na takmičenju u crnom odijelu i crvenom plaštu, sjeo nasuprot takmacu,
pa namjestio hip rozi monokl na lijevo oko. Pogledom bi prostrijelio nesretnika i
prozborio čuvene riječi čuvenog Čede: "Loše ti se piše." te povukao svoj
prvi pronicljivi potez. Jao onom koji bi mu izašao na megdan!

U malenoj krošnji, malena stabla, u drvenoj kućici živjela je kovrčava Klara.
Kovrčava Klara bila je nezajažljiva napasnica nabreklih novčanika kontroveznih
poduzetnika. Poput vrane kad ugleda dragocjenost na nesmotrenom namjerniku,
salijetala ih je vješto, pa se s plijenom zadovoljno vraćala u svoje počivalište.

Kovrčava Klara i čuveni Čedo, ni slutili nisu kako će im sudbina ispreplesti
putove, kao vješt frizer pletenice na glavi kosmata curetka.